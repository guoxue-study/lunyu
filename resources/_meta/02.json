[
  {
    "text": "# 为政"
  },
  {
    "text": "子曰：“为政以德，譬如北辰，居其所而众星共之。”",
    "audio": "1.mp3"
  },
  {
    "text": "子曰：“诗三百，一言以蔽之，曰‘思无邪’。”",
    "audio": "2.mp3"
  },
  {
    "text": "子曰：“道之以政，齐之以刑，民免而无耻；道之以德，齐之以礼，有耻且格。”",
    "audio": "3.mp3"
  },
  {
    "text": "子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”",
    "audio": "4.mp3"
  },
  {
    "text": "孟懿子问孝。子曰：“无违。”樊迟御，子告之曰：“孟孙问孝于我，我对曰‘无违’。”樊迟曰：“何谓也？”子曰：“生事之以礼；死葬之以礼，祭之以礼。”",
    "audio": "5.mp3"
  },
  {
    "text": "孟武伯问孝。子曰：“父母唯其疾之忧。”",
    "audio": "6.mp3"
  },
  {
    "text": "子游问孝。子曰：“今之孝者，是谓能养。至于犬马，皆能有养；不敬，何以别乎？”",
    "audio": "7.mp3"
  },
  {
    "text": "子夏问孝。子曰：“色难。有事弟子服其劳，有酒食先生馔，曾是以为孝乎？”",
    "audio": "8.mp3"
  },
  {
    "text": "子曰：“吾与回言终日，不违如愚。退而省其私，亦足以发。回也，不愚。”",
    "audio": "9.mp3"
  },
  {
    "text": "子曰：“视其所以，观其所由，察其所安。人焉廋哉？人焉廋哉？”",
    "audio": "10.mp3"
  },
  {
    "text": "子曰：“温故而知新，可以为师矣。”",
    "audio": "11.mp3"
  },
  {
    "text": "子曰：“君子不器。”",
    "audio": "12.mp3"
  },
  {
    "text": "子贡问君子。子曰：“先行其言，而后从之。”",
    "audio": "13.mp3"
  },
  {
    "text": "子曰：“君子周而不比，小人比而不周。”",
    "audio": "14.mp3"
  },
  {
    "text": "子曰：“学而不思则罔，思而不学则殆。”",
    "audio": "15.mp3"
  },
  {
    "text": "子曰：“攻乎异端，斯害也已！”",
    "audio": "16.mp3"
  },
  {
    "text": "子曰：“由！诲女知之乎？知之为知之，不知为不知，是知也。”",
    "audio": "17.mp3"
  },
  {
    "text": "子张学干禄。子曰：“多闻阙疑，慎言其馀，则寡尤；多见阙殆，慎行其馀，则寡悔。言寡尤，行寡悔，禄在其中矣。”",
    "audio": "18.mp3"
  },
  {
    "text": "哀公问曰：“何为则民服？”孔子对曰：“举直错诸枉，则民服；举枉错诸直，则民不服。”",
    "audio": "19.mp3"
  },
  {
    "text": "季康子问：“使民敬、忠以劝，如之何？”子曰：“临之以庄则敬，孝慈则忠，举善而教不能，则劝。”",
    "audio": "20.mp3"
  },
  {
    "text": "或谓孔子曰：“子奚不为政？”子曰：“《书》云：‘孝乎惟孝、友于兄弟，施于有政。’是亦为政，奚其为为政？”",
    "audio": "21.mp3"
  },
  {
    "text": "子曰：“人而无信，不知其可也。大车无輗，小车无軏，其何以行之哉？”",
    "audio": "22.mp3"
  },
  {
    "text": "子张问：“十世可知也？”子曰：“殷因于夏礼，所损益，可知也；周因于殷礼，所损益，可知也；其或继周者，虽百世可知也。”",
    "audio": "23.mp3"
  },
  {
    "text": "子曰：“非其鬼而祭之，谄也。见义不为，无勇也。”",
    "audio": "24.mp3"
  },
  {
    "text": "",
    "audio": "25.mp3"
  }
]