[
  {
    "text": "# 泰伯"
  },
  {
    "text": "子曰：“泰伯，其可谓至德也已矣！三以天下让，民无得而称焉。”",
    "audio": "1.mp3"
  },
  {
    "text": "子曰：“恭而无礼则劳，慎而无礼则葸，勇而无礼则乱，直而无礼则绞。君子笃于亲，则民兴于仁；故旧不遗，则民不偷。”",
    "audio": "2.mp3"
  },
  {
    "text": "曾子有疾，召门弟子曰：“启予足！启予手！《诗》云‘战战兢兢，如临深渊，如履薄冰。’而今而后，吾知免夫！小子！”",
    "audio": "3.mp3"
  },
  {
    "text": "曾子有疾，孟敬子问之。曾子言曰：“鸟之将死，其鸣也哀；人之将死，其言也善。君子所贵乎道者三：动容貌，斯远暴慢矣；正颜色，斯近信矣；出辞气，斯远鄙倍矣。笾豆之事，则有司存。”",
    "audio": "4.mp3"
  },
  {
    "text": "曾子曰：“以能问于不能，以多问于寡；有若无，实若虚，犯而不校，昔者吾友尝从事于斯矣。”",
    "audio": "5.mp3"
  },
  {
    "text": "曾子曰：“可以托六尺之孤，可以寄百里之命，临大节而不可夺也。君子人与？君子人也。”",
    "audio": "6.mp3"
  },
  {
    "text": "曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”",
    "audio": "7.mp3"
  },
  {
    "text": "子曰：“兴于诗，立于礼。成于乐。”",
    "audio": "8.mp3"
  },
  {
    "text": "子曰：“民可使由之，不可使知之。”",
    "audio": "9.mp3"
  },
  {
    "text": "子曰：“好勇疾贫，乱也。人而不仁，疾之已甚，乱也。”",
    "audio": "10.mp3"
  },
  {
    "text": "子曰：“如有周公之才之美，使骄且吝，其馀不足观也已。”",
    "audio": "11.mp3"
  },
  {
    "text": "子曰：“三年学，不至于谷，不易得也。”",
    "audio": "12.mp3"
  },
  {
    "text": "子曰：“笃信好学，守死善道。危邦不入，乱邦不居。天下有道则见，无道则隐。邦有道，贫且贱焉，耻也；邦无道，富且贵焉，耻也。”",
    "audio": "13.mp3"
  },
  {
    "text": "子曰：“不在其位，不谋其政。”",
    "audio": "14.mp3"
  },
  {
    "text": "子曰：“师挚之始，关雎之乱，洋洋乎！盈耳哉。”",
    "audio": "15.mp3"
  },
  {
    "text": "子曰：“狂而不直，侗而不愿，悾悾而不信，吾不知之矣。”",
    "audio": "16.mp3"
  },
  {
    "text": "子曰：“学如不及，犹恐失之。”",
    "audio": "17.mp3"
  },
  {
    "text": "子曰：“巍巍乎！舜禹之有天下也，而不与焉。”",
    "audio": "18.mp3"
  },
  {
    "text": "子曰：“大哉，尧之为君也！巍巍乎！唯天为大，唯尧则之。荡荡乎！民无能名焉。巍巍乎！其有成功也；焕乎，其有文章！”",
    "audio": "19.mp3"
  },
  {
    "text": "舜有臣五人而天下治。武王曰：“予有乱臣十人。”孔子曰：“才难，不其然乎？唐虞之际，于斯为盛。有妇人焉，九人而已。三分天下有其二，以服事殷。周之德，其可谓至德也已矣。”",
    "audio": "20.mp3"
  },
  {
    "text": "子曰：“禹，吾无间然矣。菲饮食，而致孝乎鬼神；恶衣服，而致美乎黻冕；卑宫室，而尽力乎沟洫。禹，吾无间然矣。”",
    "audio": "21.mp3"
  },
  {
    "text": "",
    "audio": "22.mp3"
  }
]