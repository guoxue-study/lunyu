[
  {
    "text": "# 八佾"
  },
  {
    "text": "孔子谓季氏：“八佾舞于庭，是可忍也，孰不可忍也？”",
    "audio": "1.mp3"
  },
  {
    "text": "三家者以雍彻。子曰：“‘相维辟公，天子穆穆’，奚取于三家之堂？”",
    "audio": "2.mp3"
  },
  {
    "text": "子曰：“人而不仁，如礼何？人而不仁，如乐何？”",
    "audio": "3.mp3"
  },
  {
    "text": "林放问礼之本。子曰：“大哉问！礼，与其奢也，宁俭；丧，与其易也，宁戚。”",
    "audio": "4.mp3"
  },
  {
    "text": "子曰：“夷狄之有君，不如诸夏之亡也。”",
    "audio": "5.mp3"
  },
  {
    "text": "季氏旅于泰山。子谓冉有曰：“女弗能救与？”对曰：“不能。”子曰：“呜呼！曾谓泰山，不如林放乎？”",
    "audio": "6.mp3"
  },
  {
    "text": "子曰：“君子无所争，必也射乎！揖让而升，下而饮，其争也君子。”",
    "audio": "7.mp3"
  },
  {
    "text": "子夏问曰：“‘巧笑倩兮，美目盼兮，素以为绚兮。’何谓也？”子曰：“绘事后素。”曰：“礼后乎？”子曰：“起予者商也！始可与言诗已矣。”",
    "audio": "8.mp3"
  },
  {
    "text": "子曰：“夏礼，吾能言之，杞不足徵也；殷礼，吾能言之，宋不足徵也。文献不足故也，足则吾能徵之矣。”",
    "audio": "9.mp3"
  },
  {
    "text": "子曰：“禘自既灌而往者，吾不欲观之矣。”",
    "audio": "10.mp3"
  },
  {
    "text": "或问禘之说。子曰：“不知也。知其说者之于天下也，其如示诸斯乎！”指其掌。",
    "audio": "11.mp3"
  },
  {
    "text": "祭如在，祭神如神在。子曰：“吾不与祭，如不祭。”",
    "audio": "12.mp3"
  },
  {
    "text": "王孙贾问曰：“与其媚于奥，宁媚于竈，何谓也？”子曰：“不然，获罪于天，无所祷也。”",
    "audio": "13.mp3"
  },
  {
    "text": "子曰：“周监于二代，郁郁乎文哉！吾从周。”",
    "audio": "14.mp3"
  },
  {
    "text": "子入大庙，每事问。或曰：“孰谓鄹人之子知礼乎？入大庙，每事问。”子闻之曰：“是礼也。”",
    "audio": "15.mp3"
  },
  {
    "text": "子曰：“射不主皮，为力不同科，古之道也。”",
    "audio": "16.mp3"
  },
  {
    "text": "子贡欲去告朔之饩羊。子曰：“赐也，尔爱其羊，我爱其礼。”",
    "audio": "17.mp3"
  },
  {
    "text": "子曰：“事君尽礼，人以为谄也。”",
    "audio": "18.mp3"
  },
  {
    "text": "定公问：“君使臣，臣事君，如之何？”孔子对曰：“君使臣以礼，臣事君以忠。”",
    "audio": "19.mp3"
  },
  {
    "text": "子曰：“关雎，乐而不淫，哀而不伤。”",
    "audio": "20.mp3"
  },
  {
    "text": "哀公问社于宰我。宰我对曰：“夏后氏以松，殷人以柏，周人以栗，曰使民战栗。”子闻之曰：“成事不说，遂事不谏，既往不咎。”",
    "audio": "21.mp3"
  },
  {
    "text": "子曰：“管仲之器小哉！”或曰：“管仲俭乎？”曰：“管氏有三归，官事不摄，焉得俭？”“然则管仲知礼乎？”曰：“邦君树塞门，管氏亦树塞门；邦君为两君之好，有反坫，管氏亦有反坫。管氏而知礼，孰不知礼？”",
    "audio": "22.mp3"
  },
  {
    "text": "子语鲁大师乐。曰：“乐其可知也：始作，翕如也；从之，纯如也，皦如也，绎如也，以成。”",
    "audio": "23.mp3"
  },
  {
    "text": "仪封人请见。曰：“君子之至于斯也，吾未尝不得见也。”从者见之。出曰：“二三子，何患于丧乎？天下之无道也久矣，天将以夫子为木铎。”",
    "audio": "24.mp3"
  },
  {
    "text": "子谓韶，“尽美矣，又尽善也。”谓武，“尽美矣，未尽善也”。",
    "audio": "25.mp3"
  },
  {
    "text": "子曰：“居上不宽，为礼不敬，临丧不哀，吾何以观之哉？”",
    "audio": "26.mp3"
  },
  {
    "text": "",
    "audio": "27.mp3"
  }
]