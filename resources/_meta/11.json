[
  {
    "text": "# 先进"
  },
  {
    "text": "子曰：“先进于礼乐，野人也；后进于礼乐，君子也。如用之，则吾从先进。”",
    "audio": "1.mp3"
  },
  {
    "text": "子曰：“从我于陈、蔡者，皆不及门也。”",
    "audio": "2.mp3"
  },
  {
    "text": "德行：颜渊，闵子骞，冉伯牛，仲弓。言语：宰我，子贡。政事：冉有，季路。文学：子游，子夏。",
    "audio": "3.mp3"
  },
  {
    "text": "子曰：“回也非助我者也，于吾言无所不说。”",
    "audio": "4.mp3"
  },
  {
    "text": "子曰：“孝哉闵子骞！人不间于其父母昆弟之言。”",
    "audio": "5.mp3"
  },
  {
    "text": "南容三复白圭，孔子以其兄之子妻之。",
    "audio": "6.mp3"
  },
  {
    "text": "季康子问：“弟子孰为好学？”孔子对曰：“有颜回者好学，不幸短命死矣！今也则亡。”",
    "audio": "7.mp3"
  },
  {
    "text": "颜渊死，颜路请子之车以为之椁。子曰：“才不才，亦各言其子也。鲤也死，有棺而无椁。吾不徒行以为之椁。以吾从大夫之后，不可徒行也。”",
    "audio": "8.mp3"
  },
  {
    "text": "颜渊死。子曰：“噫！天丧予！天丧予！”",
    "audio": "9.mp3"
  },
  {
    "text": "颜渊死，子哭之恸。从者曰：“子恸矣。”曰：“有恸乎？非夫人之为恸而谁为！”",
    "audio": "10.mp3"
  },
  {
    "text": "颜渊死，门人欲厚葬之，子曰：“不可。”门人厚葬之。子曰：“回也视予犹父也，予不得视犹子也。非我也，夫二三子也。”",
    "audio": "11.mp3"
  },
  {
    "text": "季路问事鬼神。子曰：“未能事人，焉能事鬼？”敢问死。曰：“未知生，焉知死？”",
    "audio": "12.mp3"
  },
  {
    "text": "闵子侍侧，誾誾如也；子路，行行如也；冉有、子贡，侃侃如也。子乐。“若由也，不得其死然。”",
    "audio": "13.mp3"
  },
  {
    "text": "鲁人为长府。闵子骞曰：“仍旧贯，如之何？何必改作？”子曰：“夫人不言，言必有中。”",
    "audio": "14.mp3"
  },
  {
    "text": "子曰：“由之瑟奚为于丘之门？”门人不敬子路。子曰：“由也升堂矣，未入于室也。”",
    "audio": "15.mp3"
  },
  {
    "text": "子贡问：“师与商也孰贤？”子曰：“师也过，商也不及。”曰：“然则师愈与？”子曰：“过犹不及。”",
    "audio": "16.mp3"
  },
  {
    "text": "季氏富于周公，而求也为之聚敛而附益之。子曰：“非吾徒也。小子鸣鼓而攻之，可也。”",
    "audio": "17.mp3"
  },
  {
    "text": "柴也愚，参也鲁，师也辟，由也喭。",
    "audio": "18.mp3"
  },
  {
    "text": "子曰：“回也其庶乎，屡空。赐不受命，而货殖焉，亿则屡中。”",
    "audio": "19.mp3"
  },
  {
    "text": "子张问善人之道。子曰：“不践迹，亦不入于室。”",
    "audio": "20.mp3"
  },
  {
    "text": "子曰：“论笃是与，君子者乎？色庄者乎？”",
    "audio": "21.mp3"
  },
  {
    "text": "子路问：“闻斯行诸？”子曰：“有父兄在，如之何其闻斯行之？”冉有问：“闻斯行诸？”子曰：“闻斯行之。”公西华曰：“由也问闻斯行诸，子曰‘有父兄在’；求也问闻斯行诸，子曰‘闻斯行之’。赤也惑，敢问。”子曰：“求也退，故进之；由也兼人，故退之。”",
    "audio": "22.mp3"
  },
  {
    "text": "子畏于匡，颜渊后。子曰：“吾以女为死矣。”曰：“子在，回何敢死？”",
    "audio": "23.mp3"
  },
  {
    "text": "季子然问：“仲由、冉求可谓大臣与？”子曰：“吾以子为异之问，曾由与求之问。所谓大臣者：以道事君，不可则止。今由与求也，可谓具臣矣。”曰：“然则从之者与？”子曰：“弑父与君，亦不从也。”",
    "audio": "24.mp3"
  },
  {
    "text": "子路使子羔为费宰。子曰：“贼夫人之子。”子路曰：“有民人焉，有社稷焉。何必读书，然后为学？”子曰：“是故恶夫佞者。”",
    "audio": "25.mp3"
  },
  {
    "text": "子路、曾皙、冉有、公西华侍坐。子曰：“以吾一日长乎尔，毋吾以也。居则曰：“不吾知也！’如或知尔，则何以哉？”子路率尔而对曰：“千乘之国，摄乎大国之间，加之以师旅，因之以饥馑；由也为之，比及三年，可使有勇，且知方也。”夫子哂之。“求！尔何如？”对曰：“方六七十，如五六十，求也为之，比及三年，可使足民。如其礼乐，以俟君子。”“赤！尔何如？”对曰：“非曰能之，愿学焉。宗庙之事，如会同，端章甫，愿为小相焉。”“点！尔何如？”鼓瑟希，铿尔，舍瑟而作。对曰：“异乎三子者之撰。”子曰：“何伤乎？亦各言其志也。”曰：“莫春者，春服既成。冠者五六人，童子六七人，浴乎沂，风乎舞雩，咏而归。”夫子喟然叹曰：“吾与点也！”三子者出，曾皙后。",
    "audio": "26.mp3"
  },
  {
    "text": "曾皙曰：“夫三子者之言何如？”子曰：“亦各言其志也已矣。”曰：“夫子何哂由也？”曰：“为国以礼，其言不让，是故哂之。”“唯求则非邦也与？”“安见方六七十如五六十而非邦也者？”“唯赤则非邦也与？”“宗庙会同，非诸侯而何？赤也为之小，孰能为之大？”",
    "audio": "27.mp3"
  },
  {
    "text": "",
    "audio": "28.mp3"
  }
]