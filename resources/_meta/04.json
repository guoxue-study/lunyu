[
  {
    "text": "# 里仁"
  },
  {
    "text": "子曰：“里仁为美。择不处仁，焉得知？”",
    "audio": "1.mp3"
  },
  {
    "text": "子曰：“不仁者不可以久处约，不可以长处乐。仁者安仁，知者利仁。”",
    "audio": "2.mp3"
  },
  {
    "text": "子曰：“唯仁者能好人，能恶人。”",
    "audio": "3.mp3"
  },
  {
    "text": "子曰：“苟志于仁矣，无恶也。”",
    "audio": "4.mp3"
  },
  {
    "text": "子曰：“富与贵是人之所欲也，不以其道得之，不处也；贫与贱是人之所恶也，不以其道得之，不去也。君子去仁，恶乎成名？君子无终食之间违仁，造次必于是，颠沛必于是。”",
    "audio": "5.mp3"
  },
  {
    "text": "子曰：“我未见好仁者，恶不仁者。好仁者，无以尚之；恶不仁者，其为仁矣，不使不仁者加乎其身。有能一日用其力于仁矣乎？我未见力不足者。盖有之矣，我未之见也。”",
    "audio": "6.mp3"
  },
  {
    "text": "子曰：“人之过也，各于其党。观过，斯知仁矣。”",
    "audio": "7.mp3"
  },
  {
    "text": "子曰：“朝闻道，夕死可矣。”",
    "audio": "8.mp3"
  },
  {
    "text": "子曰：“士志于道，而耻恶衣恶食者，未足与议也。”",
    "audio": "9.mp3"
  },
  {
    "text": "子曰：“君子之于天下也，无适也，无莫也，义之与比。”",
    "audio": "10.mp3"
  },
  {
    "text": "子曰：“君子怀德，小人怀土；君子怀刑，小人怀惠。”",
    "audio": "11.mp3"
  },
  {
    "text": "子曰：“放于利而行，多怨。”",
    "audio": "12.mp3"
  },
  {
    "text": "子曰：“能以礼让为国乎？何有？不能以礼让为国，如礼何？”",
    "audio": "13.mp3"
  },
  {
    "text": "子曰：“不患无位，患所以立；不患莫己知，求为可知也。”",
    "audio": "14.mp3"
  },
  {
    "text": "子曰：“参乎！吾道一以贯之。”曾子曰：“唯。”子出。门人问曰：“何谓也？”曾子曰：“夫子之道，忠恕而已矣。”",
    "audio": "15.mp3"
  },
  {
    "text": "子曰：“君子喻于义，小人喻于利。”",
    "audio": "16.mp3"
  },
  {
    "text": "子曰：“见贤思齐焉，见不贤而内自省也。”",
    "audio": "17.mp3"
  },
  {
    "text": "子曰：“事父母几谏。见志不从，又敬不违，劳而不怨。”",
    "audio": "18.mp3"
  },
  {
    "text": "子曰：“父母在，不远游。游必有方。”",
    "audio": "19.mp3"
  },
  {
    "text": "子曰：“三年无改于父之道，可谓孝矣。”",
    "audio": "20.mp3"
  },
  {
    "text": "子曰：“父母之年，不可不知也。一则以喜，一则以惧。”",
    "audio": "21.mp3"
  },
  {
    "text": "子曰：“古者言之不出，耻躬之不逮也。”",
    "audio": "22.mp3"
  },
  {
    "text": "子曰：“以约失之者，鲜矣。”",
    "audio": "23.mp3"
  },
  {
    "text": "子曰：“君子欲讷于言，而敏于行。”",
    "audio": "24.mp3"
  },
  {
    "text": "子曰：“德不孤，必有邻。”",
    "audio": "25.mp3"
  },
  {
    "text": "子游曰：“事君数，斯辱矣，朋友数，斯疏矣。”",
    "audio": "26.mp3"
  },
  {
    "text": "",
    "audio": "27.mp3"
  }
]