[
  {
    "text": "# 宪问"
  },
  {
    "text": "宪问耻。子曰：“邦有道，谷；邦无道，谷，耻也。”“克、伐、怨、欲不行焉，可以为仁矣？”子曰：“可以为难矣，仁则吾不知也。”",
    "audio": "1.mp3"
  },
  {
    "text": "子曰：“士而怀居，不足以为士矣。”",
    "audio": "2.mp3"
  },
  {
    "text": "子曰：“邦有道，危言危行；邦无道，危行言孙。”",
    "audio": "3.mp3"
  },
  {
    "text": "子曰：“有德者，必有言。有言者，不必有德。仁者，必有勇。勇者，不必有仁。”",
    "audio": "4.mp3"
  },
  {
    "text": "南宫适问于孔子曰：“羿善射，奡荡舟，俱不得其死然；禹稷躬稼，而有天下。”夫子不答，南宫适出。子曰：“君子哉若人！尚德哉若人！”",
    "audio": "5.mp3"
  },
  {
    "text": "子曰：“君子而不仁者有矣夫，未有小人而仁者也。”",
    "audio": "6.mp3"
  },
  {
    "text": "子曰：“爱之，能勿劳乎？忠焉，能勿诲乎？”",
    "audio": "7.mp3"
  },
  {
    "text": "子曰：“为命：裨谌草创之，世叔讨论之，行人子羽修饰之，东里子产润色之。”",
    "audio": "8.mp3"
  },
  {
    "text": "或问子产。子曰：“惠人也。”问子西。曰：“彼哉！彼哉！”问管仲。曰：“人也。夺伯氏骈邑三百，饭疏食，没齿，无怨言。”",
    "audio": "9.mp3"
  },
  {
    "text": "子曰：“贫而无怨难，富而无骄易。”",
    "audio": "10.mp3"
  },
  {
    "text": "子曰：“孟公绰，为赵魏老则优，不可以为滕薛大夫。”",
    "audio": "11.mp3"
  },
  {
    "text": "子路问成人。子曰：“若臧武仲之知，公绰之不欲，卞庄子之勇，冉求之艺，文之以礼乐，亦可以为成人矣。”曰：“今之成人者何必然？见利思义，见危授命，久要不忘平生之言，亦可以为成人矣。”",
    "audio": "12.mp3"
  },
  {
    "text": "子问公叔文子于公明贾曰：“信乎夫子不言、不笑、不取乎？”公明贾对曰：“以告者过也。夫子时然后言，人不厌其言；乐然后笑，人不厌其笑；义然后取，人不厌其取。”子曰：“其然，岂其然乎？”",
    "audio": "13.mp3"
  },
  {
    "text": "子曰：“臧武仲以防求为后于鲁，虽曰不要君，吾不信也。”",
    "audio": "14.mp3"
  },
  {
    "text": "子曰：“晋文公谲而不正，齐桓公正而不谲。”",
    "audio": "15.mp3"
  },
  {
    "text": "子路曰：“桓公杀公子纠，召忽死之，管仲不死。”曰：“未仁乎？”子曰：“桓公九合诸侯，不以兵车，管仲之力也。如其仁！如其仁！”",
    "audio": "16.mp3"
  },
  {
    "text": "子贡曰：“管仲非仁者与？桓公杀公子纠，不能死，又相之。”子曰：“管仲相桓公，霸诸侯，一匡天下，民到于今受其赐。微管仲，吾其被发左衽矣。岂若匹夫匹妇之为谅也，自经于沟渎，而莫之知也。”",
    "audio": "17.mp3"
  },
  {
    "text": "公叔文子之臣大夫僎，与文子同升诸公。子闻之曰：“可以为文矣。”",
    "audio": "18.mp3"
  },
  {
    "text": "子言卫灵公之无道也，康子曰：“夫如是，奚而不丧？”孔子曰：“仲叔圉治宾客，祝鮀治宗庙，王孙贾治军旅。夫如是，奚其丧？”",
    "audio": "19.mp3"
  },
  {
    "text": "子曰：“其言之不怍，则为之也难。”",
    "audio": "20.mp3"
  },
  {
    "text": "陈成子弑简公。孔子沐浴而朝，告于哀公曰：“陈恒弑其君，请讨之。”公曰：“告夫三子！”孔子曰：“以吾从大夫之后，不敢不告也。君曰‘告夫三子’者。”之三子告，不可。孔子曰：“以吾从大夫之后，不敢不告也。”",
    "audio": "21.mp3"
  },
  {
    "text": "子路问事君。子曰：“勿欺也，而犯之。”",
    "audio": "22.mp3"
  },
  {
    "text": "子曰：“君子上达，小人下达。”",
    "audio": "23.mp3"
  },
  {
    "text": "子曰：“古之学者为己，今之学者为人。”",
    "audio": "24.mp3"
  },
  {
    "text": "蘧伯玉使人于孔子。孔子与之坐而问焉，曰：“夫子何为？”对曰：“夫子欲寡其过而未能也。”使者出。子曰：“使乎！使乎！”",
    "audio": "25.mp3"
  },
  {
    "text": "子曰：“不在其位，不谋其政。”曾子曰：“君子思不出其位。”",
    "audio": "26.mp3"
  },
  {
    "text": "子曰：“君子耻其言而过其行。”",
    "audio": "27.mp3"
  },
  {
    "text": "子曰：“君子道者三，我无能焉：仁者不忧，知者不惑，勇者不惧。”子贡曰：“夫子自道也。”",
    "audio": "28.mp3"
  },
  {
    "text": "子贡方人。子曰：“赐也贤乎哉？夫我则不暇。”",
    "audio": "29.mp3"
  },
  {
    "text": "子曰：“不患人之不己知，患其不能也。”",
    "audio": "30.mp3"
  },
  {
    "text": "子曰：“不逆诈，不亿不信。抑亦先觉者，是贤乎！”",
    "audio": "31.mp3"
  },
  {
    "text": "微生亩谓孔子曰：“丘何为是栖栖者与？无乃为佞乎？”孔子曰：“非敢为佞也，疾固也。”",
    "audio": "32.mp3"
  },
  {
    "text": "子曰：“骥不称其力，称其德也。”",
    "audio": "33.mp3"
  },
  {
    "text": "或曰：“以德报怨，何如？”子曰：“何以报德？以直报怨，以德报德。”",
    "audio": "34.mp3"
  },
  {
    "text": "子曰：“莫我知也夫！”子贡曰：“何为其莫知子也？”子曰：“不怨天，不尤人。下学而上达。知我者，其天乎！”",
    "audio": "35.mp3"
  },
  {
    "text": "公伯寮诉子路于季孙。子服景伯以告，曰：“夫子固有惑志于公伯寮，吾力犹能肆诸市朝。”子曰：“道之将行也与？命也。道之将废也与？命也。公伯寮其如命何！”",
    "audio": "36.mp3"
  },
  {
    "text": "子曰：“贤者辟世，其次辟地，其次辟色，其次辟言。”子曰：“作者七人矣。”",
    "audio": "37.mp3"
  },
  {
    "text": "子路宿于石门。晨门曰：“奚自？”子路曰：“自孔氏。”曰：“是知其不可而为之者与？”",
    "audio": "38.mp3"
  },
  {
    "text": "子击磬于卫。有荷蒉而过孔氏之门者，曰：“有心哉！击磬乎！”既而曰：“鄙哉！硜硜乎！莫己知也，斯己而已矣。深则厉，浅则揭。”子曰：“果哉！末之难矣。”",
    "audio": "39.mp3"
  },
  {
    "text": "子张曰：“《书》云：‘高宗谅阴，三年不言。’何谓也？”子曰：“何必高宗，古之人皆然。君薨，百官总己以听于冢宰，三年。”",
    "audio": "40.mp3"
  },
  {
    "text": "子曰：“上好礼，则民易使也。”",
    "audio": "41.mp3"
  },
  {
    "text": "子路问君子。子曰：“修己以敬。”曰：“如斯而已乎？”曰：“修己以安人。”曰：“如斯而已乎？”曰：“修己以安百姓。修己以安百姓，尧舜其犹病诸！”",
    "audio": "42.mp3"
  },
  {
    "text": "原壤夷俟。子曰：“幼而不孙弟，长而无述焉，老而不死，是为贼！”以杖叩其胫。",
    "audio": "43.mp3"
  },
  {
    "text": "阙党童子将命。或问之曰：“益者与？”子曰：“吾见其居于位也，见其与先生并行也。非求益者也，欲速成者也。”",
    "audio": "44.mp3"
  },
  {
    "text": "",
    "audio": "45.mp3"
  }
]