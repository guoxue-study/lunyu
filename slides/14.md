---
marp: true
title: 宪问
theme: uncover
paginate: true
---

# 宪问

---

![](assets/audios/14/1.mp3)

宪问耻。子曰： __「邦有道，谷；邦无道，谷，耻也。」__  __「克、伐、怨、欲不行焉，可以为仁矣？」__ 子曰： __「可以为难矣，仁则吾不知也。」__ 

---

![](assets/audios/14/2.mp3)

子曰： __「士而怀居，不足以为士矣。」__ 

---

![](assets/audios/14/3.mp3)

子曰： __「邦有道，危言危行；邦无道，危行言孙。」__ 

---

![](assets/audios/14/4.mp3)

子曰： __「有德者，必有言。有言者，不必有德。仁者，必有勇。勇者，不必有仁。」__ 

---

![](assets/audios/14/5.mp3)

南宫适问于孔子曰： __「羿善射，奡荡舟，俱不得其死然；禹稷躬稼，而有天下。」__ 夫子不答，南宫适出。子曰： __「君子哉若人！尚德哉若人！」__ 

---

![](assets/audios/14/6.mp3)

子曰： __「君子而不仁者有矣夫，未有小人而仁者也。」__ 

---

![](assets/audios/14/7.mp3)

子曰： __「爱之，能勿劳乎？忠焉，能勿诲乎？」__ 

---

![](assets/audios/14/8.mp3)

子曰： __「为命：裨谌草创之，世叔讨论之，行人子羽修饰之，东里子产润色之。」__ 

---

![](assets/audios/14/9.mp3)

或问子产。子曰： __「惠人也。」__ 问子西。曰： __「彼哉！彼哉！」__ 问管仲。曰： __「人也。夺伯氏骈邑三百，饭疏食，没齿，无怨言。」__ 

---

![](assets/audios/14/10.mp3)

子曰： __「贫而无怨难，富而无骄易。」__ 

---

![](assets/audios/14/11.mp3)

子曰： __「孟公绰，为赵魏老则优，不可以为滕薛大夫。」__ 

---

![](assets/audios/14/12.mp3)

子路问成人。子曰： __「若臧武仲之知，公绰之不欲，卞庄子之勇，冉求之艺，文之以礼乐，亦可以为成人矣。」__ 曰： __「今之成人者何必然？见利思义，见危授命，久要不忘平生之言，亦可以为成人矣。」__ 

---

![](assets/audios/14/13.mp3)

子问公叔文子于公明贾曰： __「信乎夫子不言、不笑、不取乎？」__ 公明贾对曰： __「以告者过也。夫子时然后言，人不厌其言；乐然后笑，人不厌其笑；义然后取，人不厌其取。」__ 子曰： __「其然，岂其然乎？」__ 

---

![](assets/audios/14/14.mp3)

子曰： __「臧武仲以防求为后于鲁，虽曰不要君，吾不信也。」__ 

---

![](assets/audios/14/15.mp3)

子曰： __「晋文公谲而不正，齐桓公正而不谲。」__ 

---

![](assets/audios/14/16.mp3)

子路曰： __「桓公杀公子纠，召忽死之，管仲不死。」__ 曰： __「未仁乎？」__ 子曰： __「桓公九合诸侯，不以兵车，管仲之力也。如其仁！如其仁！」__ 

---

![](assets/audios/14/17.mp3)

子贡曰： __「管仲非仁者与？桓公杀公子纠，不能死，又相之。」__ 子曰： __「管仲相桓公，霸诸侯，一匡天下，民到于今受其赐。微管仲，吾其被发左衽矣。岂若匹夫匹妇之为谅也，自经于沟渎，而莫之知也。」__ 

---

![](assets/audios/14/18.mp3)

公叔文子之臣大夫僎，与文子同升诸公。子闻之曰： __「可以为文矣。」__ 

---

![](assets/audios/14/19.mp3)

子言卫灵公之无道也，康子曰： __「夫如是，奚而不丧？」__ 孔子曰： __「仲叔圉治宾客，祝鮀治宗庙，王孙贾治军旅。夫如是，奚其丧？」__ 

---

![](assets/audios/14/20.mp3)

子曰： __「其言之不怍，则为之也难。」__ 

---

![](assets/audios/14/21.mp3)

陈成子弑简公。孔子沐浴而朝，告于哀公曰： __「陈恒弑其君，请讨之。」__ 公曰： __「告夫三子！」__ 孔子曰： __「以吾从大夫之后，不敢不告也。君曰‘告夫三子’者。」__ 之三子告，不可。孔子曰： __「以吾从大夫之后，不敢不告也。」__ 

---

![](assets/audios/14/22.mp3)

子路问事君。子曰： __「勿欺也，而犯之。」__ 

---

![](assets/audios/14/23.mp3)

子曰： __「君子上达，小人下达。」__ 

---

![](assets/audios/14/24.mp3)

子曰： __「古之学者为己，今之学者为人。」__ 

---

![](assets/audios/14/25.mp3)

蘧伯玉使人于孔子。孔子与之坐而问焉，曰： __「夫子何为？」__ 对曰： __「夫子欲寡其过而未能也。」__ 使者出。子曰： __「使乎！使乎！」__ 

---

![](assets/audios/14/26.mp3)

子曰： __「不在其位，不谋其政。」__ 曾子曰： __「君子思不出其位。」__ 

---

![](assets/audios/14/27.mp3)

子曰： __「君子耻其言而过其行。」__ 

---

![](assets/audios/14/28.mp3)

子曰： __「君子道者三，我无能焉：仁者不忧，知者不惑，勇者不惧。」__ 子贡曰： __「夫子自道也。」__ 

---

![](assets/audios/14/29.mp3)

子贡方人。子曰： __「赐也贤乎哉？夫我则不暇。」__ 

---

![](assets/audios/14/30.mp3)

子曰： __「不患人之不己知，患其不能也。」__ 

---

![](assets/audios/14/31.mp3)

子曰： __「不逆诈，不亿不信。抑亦先觉者，是贤乎！」__ 

---

![](assets/audios/14/32.mp3)

微生亩谓孔子曰： __「丘何为是栖栖者与？无乃为佞乎？」__ 孔子曰： __「非敢为佞也，疾固也。」__ 

---

![](assets/audios/14/33.mp3)

子曰： __「骥不称其力，称其德也。」__ 

---

![](assets/audios/14/34.mp3)

或曰： __「以德报怨，何如？」__ 子曰： __「何以报德？以直报怨，以德报德。」__ 

---

![](assets/audios/14/35.mp3)

子曰： __「莫我知也夫！」__ 子贡曰： __「何为其莫知子也？」__ 子曰： __「不怨天，不尤人。下学而上达。知我者，其天乎！」__ 

---

![](assets/audios/14/36.mp3)

公伯寮诉子路于季孙。子服景伯以告，曰： __「夫子固有惑志于公伯寮，吾力犹能肆诸市朝。」__ 子曰： __「道之将行也与？命也。道之将废也与？命也。公伯寮其如命何！」__ 

---

![](assets/audios/14/37.mp3)

子曰： __「贤者辟世，其次辟地，其次辟色，其次辟言。」__ 子曰： __「作者七人矣。」__ 

---

![](assets/audios/14/38.mp3)

子路宿于石门。晨门曰： __「奚自？」__ 子路曰： __「自孔氏。」__ 曰： __「是知其不可而为之者与？」__ 

---

![](assets/audios/14/39.mp3)

子击磬于卫。有荷蒉而过孔氏之门者，曰： __「有心哉！击磬乎！」__ 既而曰： __「鄙哉！硜硜乎！莫己知也，斯己而已矣。深则厉，浅则揭。」__ 子曰： __「果哉！末之难矣。」__ 

---

![](assets/audios/14/40.mp3)

子张曰： __「《书》云：‘高宗谅阴，三年不言。’何谓也？」__ 子曰： __「何必高宗，古之人皆然。君薨，百官总己以听于冢宰，三年。」__ 

---

![](assets/audios/14/41.mp3)

子曰： __「上好礼，则民易使也。」__ 

---

![](assets/audios/14/42.mp3)

子路问君子。子曰： __「修己以敬。」__ 曰： __「如斯而已乎？」__ 曰： __「修己以安人。」__ 曰： __「如斯而已乎？」__ 曰： __「修己以安百姓。修己以安百姓，尧舜其犹病诸！」__ 

---

![](assets/audios/14/43.mp3)

原壤夷俟。子曰： __「幼而不孙弟，长而无述焉，老而不死，是为贼！」__ 以杖叩其胫。

---

![](assets/audios/14/44.mp3)

阙党童子将命。或问之曰： __「益者与？」__ 子曰： __「吾见其居于位也，见其与先生并行也。非求益者也，欲速成者也。」__ 