---
marp: true
title: 尧曰
theme: uncover
paginate: true
---

# 尧曰

---

![](assets/audios/20/1.mp3)

尧曰： __「咨！尔舜！天之历数在尔躬。允执其中。四海困穷，天禄永终。」__ 舜亦以命禹。曰： __「予小子履，敢用玄牡，敢昭告于皇皇后帝：有罪不敢赦。帝臣不蔽，简在帝心。朕躬有罪，无以万方；万方有罪，罪在朕躬。」__ 周有大赉，善人是富。 __「虽有周亲，不如仁人。百姓有过，在予一人。」__ 谨权量，审法度，修废官，四方之政行焉。兴灭国，继绝世，举逸民，天下之民归心焉。所重：民、食、丧、祭。宽则得众，信则民任焉，敏则有功，公则说。

---

![](assets/audios/20/2.mp3)

子张问于孔子曰： __「何如斯可以从政矣？」__ 子曰： __「尊五美，屏四恶，斯可以从政矣。」__ 子张曰： __「何谓五美？」__ 子曰： __「君子惠而不费，劳而不怨，欲而不贪，泰而不骄，威而不猛。」__ 子张曰： __「何谓惠而不费？」__ 子曰： __「因民之所利而利之，斯不亦惠而不费乎？择可劳而劳之，又谁怨？欲仁而得仁，又焉贪？君子无众寡，无小大，无敢慢，斯不亦泰而不骄乎？君子正其衣冠，尊其瞻视，俨然人望而畏之，斯不亦威而不猛乎？」__ 子张曰： __「何谓四恶？」__ 子曰： __「不教而杀谓之虐；不戒视成谓之暴；慢令致期谓之贼；犹之与人也，出纳之吝，谓之有司。」__ 

---

![](assets/audios/20/3.mp3)

子曰： __「不知命，无以为君子也。不知礼，无以立也。不知言，无以知人也。」__ 