---
marp: true
title: 雍也
theme: uncover
paginate: true
---

# 雍也

---

![](assets/audios/06/1.mp3)

子曰： __「雍也可使南面。」__ 

---

![](assets/audios/06/2.mp3)

仲弓问子桑伯子，子曰： __「可也简。」__ 仲弓曰： __「居敬而行简，以临其民，不亦可乎？居简而行简，无乃大简乎？」__ 子曰： __「雍之言然。」__ 

---

![](assets/audios/06/3.mp3)

哀公问： __「弟子孰为好学？」__ 孔子对曰： __「有颜回者好学，不迁怒，不贰过。不幸短命死矣！今也则亡，未闻好学者也。」__ 

---

![](assets/audios/06/4.mp3)

子华使于齐，冉子为其母请粟。子曰： __「与之釜。」__ 请益。曰： __「与之庾。」__ 冉子与之粟五秉。子曰： __「赤之适齐也，乘肥马，衣轻裘。吾闻之也，君子周急不继富。」__ 

---

![](assets/audios/06/5.mp3)

原思为之宰，与之粟九百，辞。子曰： __「毋！以与尔邻里乡党乎！」__ 

---

![](assets/audios/06/6.mp3)

子谓仲弓曰： __「犂牛之子騂且角，虽欲勿用，山川其舍诸？」__ 

---

![](assets/audios/06/7.mp3)

子曰： __「回也，其心三月不违仁，其馀则日月至焉而已矣。」__ 

---

![](assets/audios/06/8.mp3)

季康子问： __「仲由可使从政也与？」__ 子曰： __「由也果，于从政乎何有？」__ 曰： __「赐也，可使从政也与？」__ 曰： __「赐也达，于从政乎何有？」__ 曰： __「求也，可使从政也与？」__ 曰： __「求也艺，于从政乎何有？」__ 

---

![](assets/audios/06/9.mp3)

季氏使闵子骞为费宰。闵子骞曰： __「善为我辞焉。如有复我者，则吾必在汶上矣。」__ 

---

![](assets/audios/06/10.mp3)

伯牛有疾，子问之，自牖执其手，曰： __「亡之，命矣夫！斯人也而有斯疾也！斯人也而有斯疾也！」__ 

---

![](assets/audios/06/11.mp3)

子曰： __「贤哉回也！一箪食，一瓢饮，在陋巷。人不堪其忧，回也不改其乐。贤哉回也！」__ 

---

![](assets/audios/06/12.mp3)

冉求曰： __「非不说子之道，力不足也。」__ 子曰： __「力不足者，中道而废。今女画。」__ 

---

![](assets/audios/06/13.mp3)

子谓子夏曰： __「女为君子儒，无为小人儒。」__ 

---

![](assets/audios/06/14.mp3)

子游为武城宰。子曰： __「女得人焉尔乎？」__ 曰： __「有澹台灭明者，行不由径。非公事，未尝至于偃之室也。」__ 

---

![](assets/audios/06/15.mp3)

子曰： __「孟之反不伐，奔而殿。将入门，策其马，曰：‘非敢后也，马不进也。’」__ 

---

![](assets/audios/06/16.mp3)

子曰： __「不有祝鮀之佞而有宋朝之美，难乎免于今之世矣！」__ 

---

![](assets/audios/06/17.mp3)

子曰： __「谁能出不由户？何莫由斯道也？」__ 

---

![](assets/audios/06/18.mp3)

子曰： __「质胜文则野，文胜质则史。文质彬彬，然后君子。」__ 

---

![](assets/audios/06/19.mp3)

子曰： __「人之生也直，罔之生也幸而免。」__ 

---

![](assets/audios/06/20.mp3)

子曰： __「知之者不如好之者，好之者不如乐之者。」__ 

---

![](assets/audios/06/21.mp3)

子曰： __「中人以上，可以语上也；中人以下，不可以语上也。」__ 

---

![](assets/audios/06/22.mp3)

樊迟问知。子曰： __「务民之义，敬鬼神而远之，可谓知矣。」__ 问仁。曰： __「仁者先难而后获，可谓仁矣。」__ 

---

![](assets/audios/06/23.mp3)

子曰： __「知者乐水，仁者乐山；知者动，仁者静；知者乐，仁者寿。」__ 

---

![](assets/audios/06/24.mp3)

子曰： __「齐一变，至于鲁；鲁一变，至于道。」__ 

---

![](assets/audios/06/25.mp3)

子曰： __「觚不觚，觚哉！觚哉！」__ 

---

![](assets/audios/06/26.mp3)

宰我问曰： __「仁者，虽告之曰：‘井有仁焉。’其从之也？」__ 子曰： __「何为其然也？君子可逝也，不可陷也；可欺也，不可罔也。」__ 

---

![](assets/audios/06/27.mp3)

子曰： __「君子博学于文，约之以礼，亦可以弗畔矣夫！」__ 

---

![](assets/audios/06/28.mp3)

子见南子，子路不说。夫子矢之曰： __「予所否者，天厌之！天厌之！」__ 

---

![](assets/audios/06/29.mp3)

子曰： __「中庸之为德也，其至矣乎！民鲜久矣。」__ 

---

![](assets/audios/06/30.mp3)

子贡曰： __「如有博施于民而能济众，何如？可谓仁乎？」__ 子曰： __「何事于仁，必也圣乎！尧舜其犹病诸！夫仁者，己欲立而立人，己欲达而达人。能近取譬，可谓仁之方也已。」__ 